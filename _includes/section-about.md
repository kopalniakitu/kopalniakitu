# O nas

Czas w którym przyszło nam żyć, jest niczym kadr z filmu Barei. Trochę śmieszny, a trochę straszny. Czas, w którym, z altanek śmietnikowych w kilka minut znikają stare meble, te które dotychczas zalegały do czasu przyjazdu śmieciarek do odbioru gabarytów. W lasach przemykają nie tylko miłośnicy grzybów, ale także zbieracze spróchniałych resztek po wycinkach drzew i kultowego już chrustu. Kupiony na składzie węgiel, po deszczu odkrywa swoją prawdziwą kamienną twarz, a inny się… nie pali. No tego jeszcze nie grali :)

Politycy mamią nas troską o środowisko naturalne i czyste powietrze podczas wyborów, a przez wiele lat dostajemy rozwiązania pośrednie made by pan Sasin, gdzie bez żadnego trybu unosi się w powietrzu duch starego kalosza, co skończył w piecu. Bo przecież prezes wszystkich prezesów stwierdził że można palić „wszystkim”\*. Idąc na spacer jesienią zakrywamy nasze nosy, żeby nie wdychać finalnego skutku tych słów, a co miesiąc płacąc faktury za energię nabijamy kabzę tłustym kotom co zasiadają w państwowych spółkach, prezesom z partyjnych nominacji, co wykonują zadania walcząc z wiatrakami, niczym dzielny Don Kichot.

Spytacie dlaczego tak się dzieje? Dlaczego rzeczywistość jest jak to co kończy w piecu?

Gwarantujemy, że my spytamy. Bo żyjemy w czasach, że nawet węgiel czasem się nie pali. Śmiać się czy płakać? Zdecydowanie śmiać.

Śmiech to zdrowie i śmiech ma chyba teraz wyższą kaloryczność od australijskiego węgla ;) Jedna minuta dziennie śmiechu pozwala spalić ok. 12 kcal. Podczas śmiechu mocno dotleniamy organizm, bo nabieramy 3 razy więcej powietrza niż normalnie. Ale czy warto sztachnąć się dymem z kalosza, czy węgla niewiadomego pochodzenia? Raczej nie! Polecamy miejsca wolne od dymu takie jak las oraz okolice gdzie w przeważającej części domy zasilane są w ciepło z zielonych źródeł energii. Lub morze, gdzie dumnie trzepoczą postawione przed laty wiatraki, bo ich koledzy mają mniej szczęścia odmrażając sobie skrzydła w sejmowej zamrażarce.

Przed nami nie ukryje się żaden sejmowy Don Kichot, czy z tej czy z tamtej strony sceny politycznej. KOPALNIA KITU odkryje i wyśmieje każdy kit.

Zapraszamy do odwiedzania naszej strony i do zasiadania w naszej loży internetowych szyderców. Będziemy Wam dostarczać informacji z codziennego życia, tak śmiesznych, że sam Bareja miałby problem z ich ujęciem w kadrze. Pokażemy największe głupoty ludzi odpowiedzialnych za taki stan rzeczy, rozliczymy wszystkich z ich grzeszków i wpadek. Zapewniamy będzie duuuuuużo grzechu i duuuuużo śmiechu ( tu uśmieszki) Dawka czarnego humoru tylko po konsultacji z lekarzem lub farmaceutą.

Zachęcamy do śledzenia nas i polubienia, a jeśli jesteście gotowi na głos buntu obecnych czasów pod znakiem węgla i jego braku, szalejącej inflacji, braku pieniędzy u zwykłych ludzi i ich nadmiarze u osób związanych z obecnie rządzącymi to zapisujcie się do społeczności Zbieraczy chrustu.

Tworzymy społeczność dla dobra przyszłości: naszej, naszych bliskich i naszej planety. Do tej społeczności Was zapraszamy:

- [**obserwujcie nasz profil**](https://www.facebook.com/kopalnia.kitu)
- [**dołączcie do grupy**](https://www.facebook.com/groups/823042455561363)
- **dzielcie się z nami wiedzą i informacjami!** W każdy weekend czekać na Was będzie śmieszna niespodzianka.

Ta strona i ta społeczność jest dla wszystkich. Nie cenzurujemy, aktywna wymiana myśli czy krytyka jest mile widziana, ale na obrzydliwy hejt nie będzie tu miejsca. Będziemy ciąć jak pewna Beata premie :)))

\*poza oponami :)
