---
layout: post
title: "Uzależnienie od paliw kopalnych to brnięcie w ślepą uliczkę"
excerpt: "Janusz Kowalski jeszcze w czerwcu grzmiał na antenie Polsat News: „nie widzę żadnego związku z produkowaniem energii elektrycznej z węgla ze zmianami klimatu”. Ten sam Janusz Kowalski, który w finale politycznego dealu został potem UWAGA! Pełnomocnikiem Rządu do spraw Transformacji Energetycznej Obszarów Wiejskich w randze sekretarza stanu w Ministerstwie Rolnictwa.

Tymczasem polscy przedstawiciele różnych dziedzin nauki przed rozpoczynającym się szczytem klimatycznym COP27 apelowali do rządu, że uzależnienie od paliw kopalnych to brnięcie w ślepą uliczkę.

Politycy swoje, a naukowcy swoje."
image: "janusz-kowalski.jpg"
---

Janusz Kowalski jeszcze w czerwcu grzmiał na antenie Polsat News: „nie widzę żadnego związku z produkowaniem energii elektrycznej z węgla ze zmianami klimatu”. Ten sam Janusz Kowalski, który w finale politycznego dealu został potem UWAGA! Pełnomocnikiem Rządu do spraw Transformacji Energetycznej Obszarów Wiejskich w randze sekretarza stanu w Ministerstwie Rolnictwa.

Tymczasem polscy przedstawiciele różnych dziedzin nauki przed rozpoczynającym się szczytem klimatycznym COP27 apelowali do rządu, że uzależnienie od paliw kopalnych to brnięcie w ślepą uliczkę.

Politycy swoje, a naukowcy swoje.

Polscy przedstawiciele różnych dziedzin nauki zrzeszeni w Komitecie Naukowym Koalicji Klimatycznej we wspólnym apelu wskazują na zagrożenia związane z uzależnieniem krajowej gospodarki od paliw kopalnych oraz na korzyści, jakie może nam zapewnić właściwie przeprowadzona zielona transformacja.

Naukowcy podkreślają, że nakładające się na siebie kryzysy, w tym energetyczny i klimatyczny, wymagają przemyślanych i pilnych działań naprawczych. Wskazują, iż agresja Rosji na Ukrainę i niestabilna sytuacja międzynarodowa obnażyły ​​słabości systemu gospodarczego uzależnionego od paliw kopalnych, a na skutek ich zmniejszonej dostępności i braku alternatyw pogarsza się sytuacja materialna Polek i Polaków oraz bezpieczeństwo energetyczne kraju.

– Rządzący od lat nieustannie nas, obywateli, zapewniają, że bezpieczeństwo energetyczne jest ich priorytetem. Jak to faktycznie jest, widać na przykładzie zaopatrzenia w węgiel. A jednocześnie coraz więcej gospodarstw domowych doświadcza ubóstwa energetycznego. Nasz system energetyczny nie zapewnia deklarowanego bezpieczeństwa i jest jednym z głównych źródeł wysokiej inflacji – wyjaśnia prof. dr hab. Jerzy Hausner.

– Nasz apel powstał z przekonania, że brak transformacji energetycznej to nie tylko utrzymywanie przestarzałej węglowej energetyki, ale także brnięcie w ślepą uliczkę uzależnienia od paliw kopalnych całego systemu ekonomicznego naszego kraju. Rzeczywistą niezależność energetyczną zapewni tylko stała poprawa efektywności energetycznej i dynamiczny rozwój OZE. To jedyna droga do powstrzymania zarówno kryzysu energetycznego, jak i ekonomicznego – zaznacza prof. dr hab. Bogdan Chojnicki z Uniwersytetu Przyrodniczego w Poznaniu.

Zdaniem naukowców konieczna transformacja jest wyzwaniem, ale właściwie przeprowadzona zapewni ogromne korzyści, w tym zdrowotne i ekonomiczne. Poniesione wydatki będą niewspółmiernie niższe od kosztów zaniechania działań. “Obywatelska energetyka rozproszona zwiększa nasze bezpieczeństwo energetyczne i suwerenność, uwalniając nas od importu paliw kopalnych i uzależnienia od niestabilnych bądź wrogich rynków trzecich, a także zmniejsza ryzyko blackoutów” – czytamy w apelu.

– My, eksperci, po raz kolejny apelujemy do władz o przemyślaną i społecznie sprawiedliwą politykę odejścia od paliw kopalnych. Suwerenność energetyczna Polek i Polaków mogła być zapewniona dekady wcześniej. Obecnie musimy postawić na walkę z ubóstwem energetycznym najsłabszych, a także na OZE - fotowoltaikę i energię wiatrową. Ważne, by znajdowały się one w rękach obywateli, a nie koncernów. Powrót do węgla (i smogu), to strategia szkodliwa i prowizoryczna – podkreśla prof. dr hab. Ewa Bińczyk z Uniwersytetu Mikołaja Kopernika w Toruniu.

Naukowcy wzywają rządzących do pilnego stworzenia warunków do rozwoju odnawialnych źródeł energii w Polsce, w tym odblokowania rozwoju energetyki wiatrowej na lądzie. Kluczowe jest też nadanie najwyższego priorytetu poprawie efektywności energetycznej. Nie uda się to bez przemyślanej i konkretnej strategii odchodzenia od paliw kopalnych, uwzględniającej optymalne wykorzystanie środków krajowych i unijnych – wskazują naukowcy.

Źródło: Komitet Naukowy Koalicji Klimatycznej
