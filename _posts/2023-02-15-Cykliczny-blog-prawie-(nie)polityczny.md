---
layout: post
title: "Cykliczny blog prawie (nie)polityczny?"
excerpt: "Nie macie wrażenia, że kryzys węglowy dla rządzących minął? Mamy luty, marzec za pasem, a marzec to już wiosna, także nie ma co sobie już głowy zawracać. Co było a nie jest i tak dalej. Zresztą jak był ten węglowy kryzys to rząd – miszcz PR-owskich ustawek z obrazkiem hałd węglowych w tle, miszcz w odwracaniu kota ogonem, machaniu rękami i gadek typu „przez 8 ostatnich lat Polcy i Polacy” i wina Tuska. Doraźnie by uspokoić tych co o mały włos zawału nie dostali patrząc przed sezonem grzewczym na ceny węgla. A z porad typu zbierajcie chrust to teraz możemy co najwyżej się pośmiać, lub powspominać jak to fajnie się zbierało choćby dla jaj."
image: "blog.jpg"
---

Nie macie wrażenia, że kryzys węglowy dla rządzących minął? Mamy luty, marzec za pasem, a marzec to już wiosna, także nie ma co sobie już głowy zawracać. Co było a nie jest i tak dalej. Zresztą jak był ten węglowy kryzys to rząd – miszcz PR-owskich ustawek z obrazkiem hałd węglowych w tle, miszcz w odwracaniu kota ogonem, machaniu rękami i gadek typu „przez 8 ostatnich lat Polcy i Polacy” i wina Tuska. Doraźnie by uspokoić tych co o mały włos zawału nie dostali patrząc przed sezonem grzewczym na ceny węgla. A z porad typu zbierajcie chrust to teraz możemy co najwyżej się pośmiać, lub powspominać jak to fajnie się zbierało choćby dla jaj.

Tymczasem sezon grzewczy mija, a sam rząd przyznaje, że w portach zalegają tony nikomu niepotrzebnego, drogiego kolumbijskiego miału, za który będziemy płacić w rachunkach grozy przez cały rok. Ale o co ten raban - przecież to przerabiamy z okazji kolejnych kryzysów, mamy przecież chyba jeszcze w magazynach maseczki bez atestów, czy bezużyteczne respiratory od handlarza bronią. Wszystko za grube miliony i pani i pana. Oj tam, oj tam :)


Czy rząd wyciągnie wnioski? Nie, bo to nie są rządowe pieniądze, nikt z własnych pieniędzy za to nie zapłaci, ani gotówką ani stanowiskiem. Sorry Winnetou. Bo to jak szanują publiczne pieniądze doskonale wiemy patrząc na lecące miliony na gówniane projekty typu lotniska w gołym polu, czy przekopy na kilka żaglówek. Zresztą teraz są i tak zajęci ważniejszymi zajęciami, takimi jak choćby przejmowaniem atrakcyjnych nieruchomości na warszawskim Mokotowie.

Muszę też wbić szpilkę opozycji. Choćby dla blogerskiej równowagi. Opozycjo! Nie śpij! Takie sprawy trzeba nagłaśniać do upadłego, jeździć po Polsce, pokazywać puste składy, do których nawet nie dotarł rządowy węgiel, lub dotarł w minimalnej ilości, cenniki na składach, ceny na giełdach, tłumaczyć skąd takie różnice. Nie składajcie broni. Walczcie do upadłego w Sejmie o odnawialne źródła energii, bo tu idzie, tu idzie o niepodległość energetyczną, bo tu idzie o pieniądze Polaków!

Bo węgiel czeka w portach, na składach jest nadal drogi, często się nie pali, na światowych giełdach gaz jest tańszy niż przed wojną, a ludzie nadal dostają rachunki grozy z ciepłowni i gazowni. To o co tu chodzi? Wiatraki przepadły przez bohaterską, antyniemiecką poprawkę specjalisty od carycy Katarzyny. I co? I nic! Wszyscy propagatorzy odnawialnych źródeł energii gdzieś się ulotnili. Nie było żadnego larum. Jakiejś wielkiej rozpierduchy z tego powodu też nie widziałam, poza garstką emerytów z rachunkami w rękach w programach interwencyjnych.


No bo są ferie ( ale odkrycie alleluja!), a to nas nie dotyczy – zdaje się krzyczeć opozycja - bo nie my rządzimy, bo co my możemy, bo zaraz wiosna i to znowu będzie problem za rok itd. itd. Szkoda, ze nikt z opozycji nie zauważył ze to rok wyborczy. A temat węgla wróci za pół roku dokładnie, pewnie dokładnie w czasie tej oficjalnej kampanii. I wtedy kto jest bez winy niech pierwszy rzuci kamień.


Opozycjo, jeśli wygracie wybory to będzie już wasz problem, a jeśli przegracie to nikt z rządzących nie posypie głowy popiołem, że znowu zawczasu nie zadbali o to bo taki mają niepowtarzalny styl. I będziecie mogli tylko powiedzieć „ przez 8 ostatnich lat … „. Oby tym razem rachunków grozy zawczasu nie wystawiło wam społeczeństwo.

	

